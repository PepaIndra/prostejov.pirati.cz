---
layout: post
category: CLANKY
title: "Drží se město Prostějov opravdu vítězné studie?"
date: 2022-01-29
tags: prostějov
author: Jan Mochťák
image: articles/2022/2022-01-29-drzi-se-mesto-prostejov-opravdu-vitezne-studie.jpg  #751x422 pixelu
---
**Město zveřejnilo parametry prodeje pozemků sodovkárny**

Dovolíme si několik bodů (mělo to být kratší, ale zase nám to na té klávesnici trochu ujelo...) k uveřejněným vyjádřením náměstků Pospíšila a Rozehnala ohledně prodeje pozemků bývalé sodovkárny:

Nemáme nic proti tomu, aby parkovací dům vystavěl soukromý investor. Považujeme však za vysoce unáhlené realizovat prodej pozemku v okamžiku, kdy nejsou známy konkrétní podmínky dotačních titulů ze zdrojů Evropské unie 2021–2027! Už i proto, že by tuto stavbu mohlo za jistých okolností přímo realizovat samo město, tak jak tomu je v mnoha jiných městech (viz příklady níže) a z následného parkovného mít pak dlouhodobý příjem. Jsme přesvědčeni, že tento krok prodejního záměru je ZBRKLE UKVAPENÝ a že když chvíli počkáme, může nám všem přinést mnohem více. A to včetně požadované transparentnosti, protože přesně takováto rozhodnutí musí být realizovaná na základě jasných informací. Jde o peníze města i občanů – pro teď i do budoucna.
Je sympatické, že vedení města sestavilo jakýsi pokus o detailní závazek stavby. Jen si dovolíme upozornit, že v architektonické studii je počítáno s 368 místy na stání, a nikoliv s nastaveným požadavkem minima 150 míst parkování! To je o více než polovinu méně a opět to tak otevírá spekulace o tom, jak bude využita zbylá část tohoto "polyfunkčního domu"? Až by si člověk i myslel, že tam budou další "investiční byty". Mimochodem je jisté, že pokud by se pozemek měl prodávat jen za účelem výstavby bydlení, tak je jeho cena ještě vyšší. Ale to je nám všem jasné, že?

Další věcí k diskuzi je stále platný záměr města pro budování "záchytného hromadného parkoviště" na Újezdě v rámci budovaného terminálu zastávek autobusové dopravy. Stále to tedy platí?
Velmi bychom ze strany města ocenili pokus o vytvoření kalkulace vynaložených nákladů pro stavbu a návratnost investic parkovacího domu ve vlastní režii. Ve variantách bez získání dotace a se získáním dotace. Už proto, abychom se mohli dále společně objektivně bavit o možnostech řešení. A to včetně třeba i společného řešení se soukromým investorem. Věříme, že kalkulačka někde na magistrátě leží. Stačí ji oprášit a zajistit novou baterii pro optimální chod.

Je otázkou, zda má být nejdříve ujasněn osud prostoru tržnice a KASC či polyfunkční dům s parkováním? Jisté je to, že pokud by stavba polyfunkčního domu navazovala až na budovanou či vybudovanou změnu tohoto prostoru, pak lze očekávat odpovídající architektonickou, ale i funkční provázanost. Píšeme to sem i proto, že různých protileteckých bunkrů či jiných betonových monolitů máme v Prostějově už celkem dost.
Velkou otázkou je časová koordinace a harmonogram akcí. Pokud by došlo k paralelnímu budování parkovacích prostor sodovkárny a současně i Újezdu (tak jak to nyní vypadá), tak lze očekávat, že maximálně 5 let bude velmi problematické v centru města zaparkovat. A to opravdu nikdo z nás nechce.
A mimochodem, když se vedení města tak "rozjelo v parkovacích domech"... Neměli bychom nic proti veřejnému parkovacímu domu u nemocnice, který by nabídl kombinaci parkování zdarma pro návštěvníky nemocnice a současně zaručená parkovací místa pro obyvatele sídliště Hloučela i s nějakým úložným prostorem v odpovídající ceně ročního nájmu. A to proto, že je nezbytné ulevit parkovacímu ternu, které obyvatelé této části města zažívají. Nejen o toto budeme s Piráty v dalších letech v Prostějově usilovat.


A jen pro vaši představu s jakými finančními náklady lze postavit parkoviště za pomoci zdrojů EU. Podpora je až 90 %. Jen se to nesmí pokazit jako v případě Komunitního domu na Sušilově ulici, že?

Benešov, celkem 181 parkovacích míst pro motorová vozidla a 50 míst pro jízdní kola, celková cena 111 mil Kč, dotace EU 94 mil Kč, spolufinancování města cca 16 mil Kč [viz](https://www.dotaceeu.cz/cs/statistiky-a-analyzy/mapa-projektu/projekty/06-integrovany-regionalni-operacni-program/06-1-konkurenceschopne,-dostupne-a-bezpecne-region/parkovaci-dum-benesov)

Kroměříž, 137 parkovacích míst, infocentrum, celkové způsobilé výdaje projektu: 59 900 000,- Kč, dotace EU: 50 915 000,- Kč, spolufinancování města cca 5 mil Kč (v průběhu stavby došlo k navýšení cen) [viz](https://www.mesto-kromeriz.cz/aktuality/tiskove-zpravy/mesto-od-ledna-pristiho-roku-otevre-novy-parkovaci-dum)
